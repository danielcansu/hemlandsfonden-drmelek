---
title: "Om Oss"
meta_title: "Om Oss"
description: "Dr Melek Kavakcioglu"
image: "/images/dr-melek-1.JPG"
draft: false
---
<h3>Info</h3>
<p>Dr Meleks Hemlandsfond är en stiftelse som funnits i närmare 27 år. Stiftelsen skapades efter assyriern Dr Melek Kavakcioglus hastiga bortgång år 1996. Dr Melek gick bort blott 46 år gammal. Hans familj med vänner Assyriska föreningen i Södertälje och St Jacob av Nsibin Syrisk ortodoxa kyrkan i Södertälje skapade därför stiftelsen efter hans minne. Dr Melek var känd för sitt arbete för assyrierna i ursprungsländerna, men även för sin ödmjukhet och vilja att förändra. Han var en av få assyrier i Turkiet som fick möjlighet att studera vidare och blev läkare i slutet på 1970-talet. Hans arbete för fred och rättvisa ledde till att han i början på 1980-talet tvingades fly från Turkiet. Han hamnade i Sverige och fortsatte där att arbeta som läkare fram till sin bortgång.</p>

<h3>Ändamål</h3>
<p>Stiftelsens uteslutande ändamål är att fortsätta på det arv som Dr Melek började bygga upp, d.v.s. att främja humanitära insatser till assyrier i ursprungsländerna. Insatserna har hittills bestått av ekonomiskt stöd till ungas utbildningsmöjligheter och lärandeprojekt med fokus på det assyriska språket.</p>

<h3>Prisutdelningar</h3>
<p>Dr. Meleks Hemlandsfond arrangerade varje år en konsert som var öppen för allmänheten, där olika artister bjöds in för att underhålla gästerna med sina sånger. I samband med konserterna delades det årliga priset ut.
<br/><br/>För åren 1997 och 1998 tilldelades Assyriska Demokratiska Rörelsen (ADR) och Sargons Bokförlag i Södertälje ett stipendium var, som stiftelsens allra första pristagare. Stipendierna avsåg att stödja och uppmuntra de två organisationernas storslagna insatser för att stärka det syriska språkets ställning. Detta har ADR gjort genom att starta en av de assyriska grundskolorna i norra Irak, där all undervisning sker på det syriska språket. Sargons Bokförlag har å sin sida gjort stora insatser för att sprida kunskap och medvetenhet om den assyriska litteraturen och dess livsvillkor.
<br/><br/>1999 års pris delades mellan två mycket värdiga pristagare, nämligen Bahro produktion för sin högkvalitativa TV-sändningar på det syriska språket och Assyriska föreningen i Södertälje för dess enormt framgångsrika fotbollssäsong under 1999.
<br/><br/>2001 års pris tilldelades Gudo Durhoy i Kamishli.
<br/><br/>2002 års pris tilldelades Mar Gabriel klostret i Midyat, Turkiet.
<br/><br/>2003 års pris tilldelades TMS (Taw Mim Simketh) i Beirut.
<br/><br/>2004 års pris delades ut till Al-Zaafaran klostret i Mardin, Turkiet, med följande motivering:
”Klostret är ett gammalt, kulturellt och historiskt kloster med rötter i Bethnahrin. Det har varit den syriska-ortodoxa kyrkans överhuvuds säte fram till 1930. Det har en intellektuell biskop och driver undervisning för cirka 20 ungdomar, från åldern 14 och uppåt. Al-Zaafaran klostret är en värdig pristagare och genom priset hoppas vi kunna medverka på klostrets behov av såväl moraliskt stöd som ekonomiskt, från oss som lever i diaspora.”
<br/><br/>2005 års pris gick till Naum Faiks hus i Omid, med syfte att friköpa och omvandla huset till museum och hedra Naum Faiks bidrag till den Assyriska nationen. Förutsättningen är att fonden aktivt deltar i verksamheten. 
<br/><br/>2006 års pris delades ut till Sabri Atman, Seyfo Center, för sitt engagemang och kämpande för att åstadkomma erkännande i Seyfo-frågan.
<br/><br/>2007 års pris delades ut till Nuri Kino för sitt ihärdiga kämpande för de assyriska flyktingarna i Irak och utanför Irak, bland annat i Jordanien. Och för sitt sätt att uppmärksamma världen på de assyriska flyktingarnas situation. Priset kom med ett tack-kort med följande motivering:
”Till en uttröttlig person som viger sin kamp för vårt folks mänskliga rättigheter och berättigande till existens i våra hemländer, samtidigt som han inger hopp om ett helt folks rätt till att bestämma över sitt eget öde.”
<br/><br/>2008 års pris delades ut till ADO:s kvinnoverksamhet i Kamishli för att stödja deras förskoleprojekt samt utvecklingsarbete bland assyriska kvinnor i staden.
<br/><br/>2009 års pris gick till Assyrier Utan Gränser, AUG, för deras arbete och hjälpinsatser för det assyriska folket i hemlandet.</p>